# -*- mode: mandoku-view; -*-
#+TITLE: 運甓漫稿
#+DATE: 2015-08-25 00:19:38.353856
#+PROPERTY: ID KR4e0096
#+PROPERTY: BASEEDITION WYG    
#+PROPERTY: JUAN 卷五
<pb:KR4e0096_WYG_005-1a>¶
欽定四庫全書¶
　運甓漫稿巻五¶
　　　　　　　　　　　明　李昌祺　著¶
　　七言律詩¶
　　　遐齡十景¶
　　　　遐齡仙境¶
西山秀矗碧芙蓉浩刼天真宅此中飛瀑倒懸清灑雪¶
層巒逺聳翠摩空珠林有樹皆棲鶴玉澗無泓不蟄龍¶
<pb:KR4e0096_WYG_005-1b>¶
列缺蜚廉皆擁衛綵雲長繞萬株松¶
　　　　玉隆仙府¶
淨明宫觀軼浮埃紫氣丹光接上台地夐難尋茅落處¶
天空猶想錦飛來江湖孽去沈淪拯沙井源通障遏開¶
鍊質仙岩應在此不須東海訪蓬萊¶
　　　　石泉靈瀬¶
跨鳳仙人杖有靈卓開岩竇見清泠絶勝猛虎跑來潔¶
不帶潛蛟鎮處腥春漲暖添三日雨秋澄涼浸一天星¶
<pb:KR4e0096_WYG_005-2a>¶
風瓢㡬度穿雲汲坐愛潺湲洗耳聴¶
　　　　天寳雲深¶
洞天原自異人寰可惜梅生分太慳參杞熟來俱不食¶
神仙遇後竟空還靈呵鬼䕶金床隠電掣雷轟石室關¶
蒼狗白雲長靉靆恍疑移下玉京山¶
　　　　紅崖疊翠¶
曾聞千仭岧嶤頂上有仙翁隠碧雲蕉葉懶揮塵自逺¶
楓枝不悴景長温丹光迸井清宵煥霧氣埋山白晝昏¶
<pb:KR4e0096_WYG_005-2b>¶
積黛凝嵐轇轕處藥爐茶臼至今存¶
　　　　緱嶺朝霞¶
晨暾乍出上榑桑散作竒文五色章暘谷影高爭煥爛¶
赤城標建逺微茫曾為燒佛禪師號復作修仙道士粮¶
若使有縁逢子晉便求嚥嗽上升方¶
　　　　蕭臺積雪¶
六出花飛尺許深吹笙臺榭盡瓊林長空鶴下巢難認¶
薄暮樵歸路莫尋玉壘更添仙境勝氷崖不受世塵侵¶
<pb:KR4e0096_WYG_005-3a>¶
匏簧冷澁無遺韻贏得琴留折竹音¶
　　　　龍岡雨霽¶
何年神物此中蟠化作竒峰紫翠攅水落樹根猶半濕¶
泥沾花片未全乾天東初日一輪近隴上閑雲萬畝寛¶
最好連山皆白石霶𩃱洗出玉鱗寒¶
　　　　鸞岡秋月¶
銀盤端正掛瑶天灝氣寒光兩鬬妍白鶴儀鸞成恍惚¶
黄塵清水嘆更遷五行秀淑兹山聚百種禎祥此地全¶
<pb:KR4e0096_WYG_005-3b>¶
應與三仙同不老坐㸔兔魄謾虧圓¶
　　　　鳳岡夕照¶
綵翮高飛去不留斜陽長自射岩幽織烏沈處晴霞斂¶
巢鵲歸時暮靄收翠鎖雲蘿千嶂暝紅堆霜樹一林秋¶
人間此是通天竅未必丹丘勝藥丘¶
　　　送王處士益安之京¶
亭亭别舸艤江干緩唱離歌勸酒乾老驥尚馳千里足¶
㝠鴻已鎩九霄翰江雲盡日低連水淮雨兼旬悄釀寒¶
<pb:KR4e0096_WYG_005-4a>¶
多病子牟心獨苦遥瞻魏闕五雲端¶
蒲帆穏掛一舟輕珍重高年事逺征飛絮遊絲縈别恨¶
落花芳草黯離情山中暫輟幽人社輦下爭傳處士名¶
回望南雲鄉邑近秋風江上笑相迎¶
閒身應暫别林丘垂老觀光帝里遊地控幽并通絶漠¶
山連恒華拱中州辭家去日逢初夏買棹歸時及早秋¶
南北兩京饒故舊相過慰藉少淹留¶
自笑龍鍾雪鬢毿十年因病解朝衫清時引退憐身老¶
<pb:KR4e0096_WYG_005-4b>¶
白日冲昇愧骨凡漠漠平蕪連薊北依依逺樹隔江南¶
經行定過淮陽郡歸計煩君促阿咸¶
　　　送曾行人還京¶
專對多才列顯融十三藩翰有行蹤官寮盡識荀鳴鶴¶
郡邑爭㸔陸士龍江上曉霜凋杜若城邊秋水映芙蓉¶
經行處處饒佳景總入高情賦詠中¶
四牡騑騑聳衆觀梁園邂逅暫相歡襟懐磊落真佳士¶
職任清閑最好官楊柳不禁秋後折茱茰且向醉中看¶
<pb:KR4e0096_WYG_005-5a>¶
懸知歸獻王褒頌三峽詞源在筆端¶
乍見何堪又别離蕭條况值暮秋時無才報國慚空老¶
有約歸田嘆已遲風悴井邉梧樹葉雨乾籬下菊花枝¶
空緘徒有寒温問不敢煩君寄故知¶
官亭且暫駐行装更盡臨分酒一觴同榜故人皆要路¶
離羣倦客尚他鄉涼風嫋嫋蘋花白夕露淒淒杏葉黄¶
後夜夷山高處望析津惟覩使星光¶
　　　留别王教諭士敬¶
<pb:KR4e0096_WYG_005-5b>¶
汴省分携又四年他鄉一見倍堪憐白頭納禄慚予晚¶
綘帳横經羡子賢燈影颭風臨水店櫓聲揺月下河船¶
匆匆㑹面匆匆别回首長淮一慨然¶
磊落才華邁後英鄉闈早占甲科名持衡西陜端無忝¶
分教中都倍有榮畫鼓升堂黌舎曉青山繞郭縣樓晴¶
丁寧勿嘆淹閑散早晚吳公薦賈生¶
黄河㡬曲繞荆山楊柳隂中帶暝灣老子得歸全出處¶
故人相見雜悲歡從教健翮縱横上且喜閑身自在還¶
<pb:KR4e0096_WYG_005-6a>¶
莫負明時勤造士坐聴絃誦到更闌¶
　　　寄石潭劉先生并李鍊師¶
偶因衰病返丘園白首依然混俗氛寧復嬉遊來勝境¶
徒令夢寐想清芬秋山秀色終年對天路空歌每夜聞¶
宴坐萬松蒼雪裏不知塵世有囂喧¶
久不班荆話夙心逺勞封茗寄雲林殷勤諫議情偏厚¶
憔悴文園渴正深十載鄉音憐斷絶㡬人交誼篤升沈¶
看雲倍切懐君意離恨悠悠可自禁¶
<pb:KR4e0096_WYG_005-6b>¶
相鄉朋舊總英賢久乏鱗鴻寄尺箋令子俱為天上客¶
阿翁都作酒中仙堅持苦節共先訓順受微疴了宿縁¶
社櫟任他松柏笑支離却得保餘年¶
　　　挽某孺人¶
婉娩雍和著令儀如賓相敬世應稀遺衣尚有親縫線¶
殘綜猶餘手斷機零落堂萱霜已悴蕭條園薤露初晞¶
兒孫拜掃蕭坊塜梧檟西風葉亂飛¶
　　　題蕭于京巻¶
<pb:KR4e0096_WYG_005-7a>¶
吾邦自昔産才英畫手如君藝更精柱國少師題舊隠¶
經筵學士表新塋優閑有興詩兼酒落魄無心利與名¶
猶記京華曾識面白頭回首故人情¶
　　　寄龔廉使并虚谷僉憲¶
秋鴻春燕各西東回首天涯一病翁晚嵗懸車應愧我¶
明時攬轡最推公才名未許張綱擅清徳惟期趙抃同¶
從此雪山知更重羣賢風裁兩爭雄¶
　　　雨中發洪都¶
<pb:KR4e0096_WYG_005-7b>¶
豫章城下水如苔風雨官河一棹開山色遥連蕭寺暝¶
雁聲遥度楚雲哀霜凋逺樹寒燈見鳥背孤帆極浦回¶
畫棟朱簾遺閣廢荒基嵗嵗長蒿萊¶
　　　訪鷺洲書院遺址¶
宋家書院但空名二水中分草樹平陵谷變來基亦廢¶
野人耕處草還生落花細雨文魚上殘柳西風白鴈鳴¶
臨眺不堪懐徃事城頭畫角更淒清¶
　　　舟次安慶¶
<pb:KR4e0096_WYG_005-8a>¶
層層雉堞石崔嵬小市參差野岸隈賈客㠶檣沙際落¶
人家樓閣水邉開英雄埋没成塵土墳塜荒凉翳草萊¶
莫上高城重弔古東風斜日使人哀¶
　　　春坊黄學士索賦劉縉草堂二首¶
靜者茅堂近翠微蓽門松徑往還稀水生南垞鴈初下¶
月出西巖人未歸迸筍亂穿苔蘚破殘花故傍薜蘿飛¶
清泉繞屋雲林宻縱有淄塵得染衣¶
石角藤枝似瀼西懸蘿引蔓覆簷低雲來高樹虚窗暗¶
<pb:KR4e0096_WYG_005-8b>¶
春去深林好鳥啼蛛網靜粘飛絮雪燕巢新補落花泥¶
碧山學士能相過咫尺滄浪是浣溪¶
　　　喜陳七表弟至¶
客舎蕭條忘却官愁顔暫解强為歡相逢尚憶兒時事¶
乍見渾疑夢裏㸔故國有田供嵗計他鄉無絮耐冬寒¶
明朝又作天涯别且對青燈共夜闌¶
　　　秋夜聞砧¶
萬遍千回擣未休踈星涼月夜悠悠酒醒空館聞偏苦¶
<pb:KR4e0096_WYG_005-9a>¶
老厭他鄉聴更愁綃帳銀屏霜氣早黄雲白草塞垣秋¶
妾心已逐寒聲碎憑仗風吹到海頭¶
　　　送孫吉士省親還浙¶
勞勞亭畔送將歸莫惜離尊醉落暉霜葉暝随淮水下¶
風帆晴向練湖飛還家只喜庭闈健到處仍憐故舊稀¶
綵服寧親兼晝繡人生得意似君希¶
　　　賦落花¶
愁紅怨粉各依依樹下偏多樹上稀總為春光爭艷冶¶
<pb:KR4e0096_WYG_005-9b>¶
却教夜雨妬芳菲數枝浸水魚吹去㡬片縈林蝶趂飛¶
莫怪東風成薄倖猶能收拾㸃人衣¶
　　　送同年曾侍講扈從北行二首¶
長樂踈鐘曙色催千官扈蹕出蓬萊香飄輦路鸞輿至¶
日射天袍雉扇開九域車書同盛典兩京詞賦屬雄才¶
從容得侍清閑宴更捧南山萬夀杯¶
天子宸遊幸北京從官誰是最知名青鸞紫鳳隨行在¶
玉碗金盤出内庭芳草細承宫珮軟飛花故落御衣輕¶
<pb:KR4e0096_WYG_005-10a>¶
𢋫歌何限鄒枚匹獨説相如賦有聲¶
　　　寄彭修撰李吉士二同年¶
千里迢迢隔兩都雁歸不寄半行書只縁久别交情薄¶
自是長貧行輩踈細雨落花朝退後游絲飛絮燕來初¶
故人寂寞芸忩裏遲爾封緘慰索居¶
　　　書館即景二首¶
十里金河繞内城城邊闌檻逼人清池萍過雨馴鷗下¶
苑樹呈隂好鳥鳴入座水風翻帙亂隔忩簷日漾波明¶
<pb:KR4e0096_WYG_005-10b>¶
萬年枝拂宫墻翠時見雙飛粉蝶輕¶
溝水斜通宫苑近回廊遥接禁垣長千層雉堞圍黄屋¶
百囀鶯聲在緑揚曉霧暖浮空翠色春流晴泛落紅香¶
無端景物皆佳興更愛鍾山樹欝蒼¶
　　　車駕南還江東驛拜迎有作¶
鳴笳疊鼔震淮山共喜時巡大駕還畫㦸雕戈羅萬騎¶
紫駝白象列諸蕃讙聲逺度旌旂外香霧長浮罕畢間¶
雜遝都人多似蟻一時拜舞望龍顔¶
<pb:KR4e0096_WYG_005-11a>¶
　　　送鮑琮之吉安教授¶
送别因君憶舊鄉郡城南面好徜徉青山秀落屛風裏¶
粉堞高環學舎傍佳句欲成仍對酒春衣初試更焚香¶
老親林下知相見華髪應添别後霜¶
　　　元日早朝¶
熹微曙色半氤氲閶闔初開鹵簿陳雲表露凝仙掌重¶
仗前風細珮聲勻雪消鳷鵲千門曉花映鴛鴦合殿春¶
久侍朝班無寸補年年此日沐恩新¶
<pb:KR4e0096_WYG_005-11b>¶
　　　病中酬周吉士忱見贈二首¶
自嗟淺薄負明時更嘆長貧少故知書巻病來荒舊學¶
柴門客去重深思花容有態隨春老藥力無功得效遲¶
擬學無生消世念惟應禪寂共襟期¶
為客何堪倍憶家還悲伏枕度年華病魔不逐青春去¶
醒眼惟愁白日斜已覺尫羸踈酒盞更憐憔悴負鶯花¶
方書藥性偏多忌猶説逢人擬斷茶¶
　　　送劉生還鄉¶
<pb:KR4e0096_WYG_005-12a>¶
不辭千里問庭闈綵服如何又逺違新鴈近隨秋共至¶
故園遥喜客初歸空林向晚鴉爭集衰柳驚風葉亂飛¶
應愧殊方飄泊久㸔雲送别總沾衣¶
　　　春日南宫對雪¶
退食南宫㸔雪飛塵埃頓覺一時稀千門曉色連青瑣¶
雙闕寒光照粉闈倦逐梨雲飄舞袖閑隨柳絮上朝衣¶
高才莫續梁園賦却憶盤洲獨釣歸¶
　　　孝陵春日陪祀二首¶
<pb:KR4e0096_WYG_005-12b>¶
鶴駕乘春謁寢園日華浮動(原闕/)¶
<pb:KR4e0096_WYG_005-13a>¶
黄鶴翩翩不可招玉棺夜墮𦵏王喬已知妙行書仙籍¶
又見褒封下聖朝俗眼謾揮蒿里淚清風閑却竹宫簫¶
真人道業憑誰傳虎觀鑾坡盡久要¶
　　　送人之淮安税使¶
花雨消塵草色新金川門外是通津江雲片片低連水¶
穡燕飛飛近掠人畫燭牙籌官舎夕緑蒲翠柳郡城春¶
懸知公退多幽賞淮水淮山賦詠頻¶
　　　南郊分獻禮成有作¶
<pb:KR4e0096_WYG_005-13b>¶
鳳盖鸞旂下九關豐隆列缺䕶郊壇星臨行殿鐘初動¶
月射齋宫夜未闌佳氣直浮雙闕外祠光遥在萬松間¶
相如未覺才踈薄誰道明朝獻頌難¶
　　　寄劉貢士孟恂二首¶
河橋雨過柳條新野岸氷消草色勻㡬處秦樓春自好¶
一瓢顔巷客長貧流年不用悲明鏡高誼惟應愧故人¶
翹首石潭潭上路東風那得有車塵¶
竹屋無人靜掩扉病身坐愛暖風微悠揚甕底醯鷄舞¶
<pb:KR4e0096_WYG_005-14a>¶
撩亂忩間野馬飛家在江南田地少年來海内友朋稀¶
登山臨水情何極惆悵高懐與願違¶
　　　寄同年曾學士子棨¶
青春載酒立鰲峯兩扈宸遊㸔㑹同日暖雲旂翻白&KR3090;¶
月寒天闕倚蒼龍閑庭幽草芊綿緑别苑飛花淡蕩紅¶
侍從詞臣多似雨長卿作賦獨能工¶
　　　早朝¶
金河秋早水生涼清漏沈沈夜未央闕對鍾山通御氣¶
<pb:KR4e0096_WYG_005-14b>¶
露摶仙掌溢寒光天垂複道星辰近月隠重城睥睨長¶
粉署由來多俊彦獨慚題柱漢仙郎¶
　　　孝陵秋日陪祀柬彭贊禮永年¶
鍾山欲曉色蒼蒼小輦輕輿出建章苑鹿不驚仙仗過¶
潭龍故噴御泉香重城隠霧留殘月高樹含風送早涼¶
惟有祠官最清貴時來導駕沐恩光¶
　　　悼貴人¶
百戰功成初拜侯貂蟬雉尾換兠鍪丹青擬上麒麟閣¶
<pb:KR4e0096_WYG_005-15a>¶
紅粉空餘燕子樓郿塢有金僧施得平津無客妓來遊¶
若教富貴兼難老江水應須北向流¶
　　　太廟臘享同吏部王郎中吏部丁員外刑部蕭¶
　　　員外陪祀有作¶
寳砌瑤堦積雪稀齊開金鎖敞朱扉五雲光裏來華盖¶
萬樂聲中拜衮衣鳳輦乍移清廟闔龍旂輕拂上林飛¶
禮成冠珮參差出佳氣祥煙繞禁闈¶
　　　秋日獨遊黄鹿山望𡺸策寺二首¶
<pb:KR4e0096_WYG_005-15b>¶
梵宫遥對鳳凰臺此日乘閑偶獨來古墓石麟空蔓草¶
空祠土像翳塵埃溪光淡淡秋鴻下野色蒼蒼夕鳥回¶
不用咸陽原上望西風臨眺亦堪哀¶
青龍山下人煙少黄鹿庵前日影斜隔塢寒松遥見寺¶
平田晚稻正垂花芰荷蕭瑟鳬鷗水莎草棲迷雁鶩沙¶
弔古自應增感慨非關久客在天涯¶
　　　挽張楫川處士二首¶
寂寞秋山落日邉草堂人去鎖寒煙移家北里無華館¶
<pb:KR4e0096_WYG_005-16a>¶
供祭南山有薄田零落幽蘭餘澗底蕭條寒菊對門前¶
天涯莫致生芻奠灑淚西風一慨然¶
華屋山丘事已非先朝遺老近來稀徒令過客題新塜¶
猶有行人欵舊扉衰柳謾餘陶令宅荒苔空没子陵磯¶
故園朋好凋零盡暮雨寒雲弔鶴飛¶
　　　挽集方陳處士¶
寂寂空林長薜蘿集芳園裏落花多幽堂有石銘先泐¶
舊宅無人客獨過海内生芻慚古道淮南藂桂想遺歌¶
<pb:KR4e0096_WYG_005-16b>¶
山陽回首悲鄰笛欲賦招魂奈爾何¶
　　　九日獨登雨花臺追用杜牧韻¶
客裏登高思欲飛乾坤但覺此生微關河迢遞親垂老¶
松菊荒涼人未歸六代空臺餘古塔㡬家新塜對斜暉¶
寒煙蔓草西風外惟有秋荷好製衣¶
　　　題求志山房巻¶
久忘軒蓋身將老高卧雲林事總抛酒熟只知留客醉¶
家貧惟喜借書抄雲迷高樹猿窺果葉墜空林鶴緝巢¶
<pb:KR4e0096_WYG_005-17a>¶
試問白駒空谷裏㡬人黄髪在衡茅¶
　　　送劉僉事還浙兼寄陳御史¶
都門秋樹葉紛紛惆悵西風袂忍分頭戴鐵冠辭魏闕¶
手持玉斧過吳門孤村逺磬㪣殘月極浦歸帆没斷雲¶
為報霜臺驄馬使南宫倦客久離羣¶
　　　送陽生之北京聴選¶
白下相逢政早秋異鄉還喜暫淹留關河逺道同為客¶
風雪殘年獨宦遊冒雨歸鴻投極浦經霜落葉在扁舟¶
<pb:KR4e0096_WYG_005-17b>¶
尊前謾遣離情散醉後翻成别淚流¶
　　　送錢秀才歸文江¶
勞歌一曲黯離憂酒盡人分不可留獨樹斜陽回夕鳥¶
孤舟殘雪泝寒流行臨湍水瀟瀧險家在圓塘别業幽¶
欲折疏麻採衡杜秋風零落滿滄洲¶
　　　送李生赴㑹試¶
明時自笑離羣久中嵗仍傷送别頻暮雪梅花殘臈酒¶
東風楊柳上京人仲容年少青雲早杜牧才衰白髮新¶
<pb:KR4e0096_WYG_005-18a>¶
西抹東塗成昨夢天涯空憶杏園春¶
　　　謫官後崇上人房話禪¶
下方無計避浮名且向空門話道情久廢琴書縁性懶¶
乍抛章綬覺身輕山僧臘共雙松古野客心同片月清¶
亦欲斷縁依法住經函茗椀了餘生¶
　　　東溪釣隠¶
東溪不减浣溪名竹逕柴門事事清只與漁樵長混迹¶
自縁軒冕久忘情夕陽曬翅鸕鷀飽秋水浮灘舴艋輕¶
<pb:KR4e0096_WYG_005-18b>¶
肯使身名入城府滄浪日日濯塵纓¶
　　　送太學王生省親¶
送客行歌出鳳臺離情鄉思醉難裁故園舊友三年别¶
晏嵗長淮一棹回鷺渚别來頻入夢鷗江歸去且銜杯¶
囊空無物堪持贈聊折寒香雪後梅¶
　　　東華春望次周編修韻¶
濛濛香霧散輕寒翠瓦光凝漸欲乾乍暖鶯聲偏好聴¶
初晴樹色最宜看鍾山雲近浮雙闕金水波明照百官¶
<pb:KR4e0096_WYG_005-19a>¶
猶記粉闈通籍日文華㡬度候鳴鑾¶
　　　西掖書懐次周編修韻¶
清禁遥當輦路開長廊斜抱御溝回鐘聲欲動龍樓啓¶
扇影初移鶴駕來十載中朝多制作一時東觀盛人才¶
掖垣梧竹凌霄漢盡是高皇舊日栽¶
　　　左掖聞鶯次前人韻¶
萬年枝上雨新晴朝退初聞禁苑鶯隔葉好音偏入聴¶
傍花嬌語更多情悠揚巧入龜年笛縹緲清諧子晉笙¶
<pb:KR4e0096_WYG_005-19b>¶
惟有詞臣最閑暇輕揺玉珮讓和鳴¶
　　　寄胡學士光太二首¶
薊門五月似新秋易水金臺王氣浮行在星辰環帝座¶
故人霄漢扈宸遊林桑葉盡春蠶老庭樹條空夏果收¶
良㑹未期成濶别㡬回飛夢到瀛洲¶
逺别悠悠各一方思君空有九回腸掖垣梧竹秋生草¶
官舎琴尊暑退涼白髮庭闈頻積念青雲故舊未相忘¶
灤京今夜雲霄月肯把清光照草堂¶
<pb:KR4e0096_WYG_005-20a>¶
　　　寄同安張忍庵通守¶
東風催雨過淮淝萬户千門曙色微漸老只愁朋舊少¶
逢春不放酒杯稀長江繞郡商帆集逺火沿山獵騎歸¶
惟有忍庵忩外雪比君高操更清輝¶
　　　感舊游二首¶
深户長廊對面開東風楊柳舊章臺芳心暗托秋波訴¶
幽夢空成暮雨來燕娩鶯嬌徒有態花飛蝶駭只堪哀¶
風流想像高唐賦千載人憐宋玉才¶
<pb:KR4e0096_WYG_005-20b>¶
長干東畔是秦淮葉自隨流信自乖花底玉纎崔䕶水¶
月中珠淚郭華鞋晚峰尚學青螺黛氷筯猶疑白燕釵¶
四海遨遊空有意忍彈歸鳳獨傷懐¶
　　　送倪主事還北京二首¶
江亭夕鳥背人飛愁對芳尊話逺違霜後長林餘敗葉¶
道旁荒店掩空扉薊門草色青連野灤水春香緑染衣¶
我有離心何處冩寒雲遠樹共依依¶
秦淮晏嵗見孤鴻疋馬蕭蕭趂朔風淺薄豈堪當路薦¶
<pb:KR4e0096_WYG_005-21a>¶
光華難與故人同微茫逺見盧溝樹縹緲遥聞魏闕鐘¶
無補涓埃貧病久偏承雨露羨羣公¶
　　　春日憶諸弟¶
不為長貧謾自悲年來鏡裏覺顔衰殊方失路逢今日¶
故國投簪定㡬時池草謾成清夜夢庭花空見紫荆枝¶
凌雲壯氣消磨盡只有丹心似露葵¶
　　　送龍生嵗貢之北京¶
淡雲踈雨弄微和北去金臺路㡬多地控中州連朔漠¶
<pb:KR4e0096_WYG_005-21b>¶
天回北極拱星河陶山過雨青浮黛沂水驚風白湧波¶
年少未應憐逺别臨分不用唱離歌¶
　　　送太常高賛禮考滿赴京¶
慣聴雲門大夏音兩京聲譽重南金天開行在關河壯¶
山隠長林樹木深逺戍數星寒夜火孤村一片夕陽砧¶
自慚無計陪簮紱千里空懸戀闕心¶
　　　送劉生赴㑹試兼寄曾學士子棨¶
朝來朔鴈帶離聲臘盡洸河走濁氷飛舞雲山環近甸¶
<pb:KR4e0096_WYG_005-22a>¶
微茫煙樹見長陵新傳虎榜題劉晏舊説龍門愧李膺¶
惟有相如才調美每將詞賦擅聲稱¶
　　　送艾秀才還文江三首¶
楊柳隂隂虎踞關離亭把酒送君還到來建鄴春將盡¶
歸去文陽夏已殘客裏有書惟寄雁山中無樹可棲鸞¶
分携已自傷懐抱回首他鄉别更難¶
踈踈蘆葦野鷗飛逺水茫茫一掉歸雨過山田收早稻¶
涼生客舎感秋衣江村露冷蛩聲急楚澤天清鴈影微¶
<pb:KR4e0096_WYG_005-22b>¶
白髪難兄如見問為言空憶故山薇¶
白門涼露滴官槐一葉扁舟候曉開家住秋山松桂老¶
門臨春水鷺鷗來夕陽蕭寺踈鐘斷晚月滄江旅棹回¶
到日高堂調膳罷平安先寄鳳凰臺¶
　　　送周編修考滿赴北二首¶
勞歌一曲黯離情鄉夢中霄戀去程北闕故交成久别¶
南官倦客已除名山城奏角人初寢野岸維舟月乍生¶
良㑹㡬時如可卜早憑歸鴈寄新聲¶
<pb:KR4e0096_WYG_005-23a>¶
垂楊夾道晝隂長五兩南風送去航政羨諸公當要路¶
獨憐十口在他鄉風生平野春苗緑雨歇高林夏果黄¶
行在倘逢知已問别來潘鬢易滄浪¶
　　　送胡御史遷評事考滿赴北¶
雪中歸鴈帶離聲且共清尊慰别情周室羣僚尊柱史¶
漢家多士重廷評洸河凍解流澌下薊野春回細草生¶
此去定應司獻納丹心長向北辰傾¶
　　　大祀雪霽之作次周編修韻二首¶
<pb:KR4e0096_WYG_005-23b>¶
羽林千騎擁旌旄六出飛花㸃繡袍𤣥武旂翻香霧暖¶
蒼龍闕倚卿雲高蓬萊御氣浮春樹泰畤祠光絢露桃¶
天陛兩曾分祼獻獨慚無頌擬王褒¶
月冷瑶堦燭影微爐煙遥傍侍臣衣鍾山政對齋宫近¶
瑞雪先迎御輦飛環珮聲來天步近衣冠身到泰壇稀¶
何人屢得陪宣室賈誼承恩在禁闈¶
　　　元夕觀燈次前人韻¶
解凍風輕暖尚微天街夜色散清輝香飄綺席回歌袖¶
<pb:KR4e0096_WYG_005-24a>¶
燭射珠簾晃妓衣星斗漸隨華月落笙歌緩送醉人歸¶
仙郎自笑才情減謾憶傳柑出粉闈¶
　　　陳處士挽詩¶
一枕翛然靜解神鶯花零落草堂春山中結社無遺老¶
地下埋銘有故人不向塵埃留半跡獨從丘壑寄閒身¶
蠨蛸在户懸空榻徐孺重來淚滿襟¶
　　　送人還安城¶
客裏那堪送客歸臨分相對各依依離亭酒盡人皆醉¶
<pb:KR4e0096_WYG_005-24b>¶
故國書遥雁亦稀斜日驛樓秋樹暗孤村僧舎暝鐘微¶
武功秀色青如染只好閒看靜掩扉¶
　　　送人還文江二首¶
客中寥落畏秋來况是逢秋送客回家在鄉園惟夢到¶
身兼貧病復年催衣沾殘雨衝寒去鳥背孤帆帶暝開¶
良㑹㡬時仍話别臨岐分手重徘徊¶
帝城相見總相憐忘却飄蓬謫宦邊官舎蕭條秋雨裏¶
鄉音厯落夜燈前數株衰柳門常掩㡬杵殘鐘客未眠¶
<pb:KR4e0096_WYG_005-25a>¶
惟有多情天上月清光遲爾到家圓¶
　　　送蕭知縣復任臨淮¶
石城臘盡覺寒微百里重臨願不違潮落斷冰隨水去¶
林踈敗葉著霜飛長江白浪帆來逺細雨黄蘆雁下稀¶
相見未㡬還又别離情鄉思兩依依¶
　　　復職再至南官舊署¶
三年流落别南宫舊事新來總不同清世未容辭組綬¶
病身寧想到方蓬趨朝又註金門籍待漏初聞紫禁鐘¶
<pb:KR4e0096_WYG_005-25b>¶
自幸為郎叨載筆却憐執㦸漢揚雄¶
　　　舎弟客錢塘索家書冩此示之¶
故園書信久荒涼愁對西風見雁行身在京華依魏闕¶
夢隨潮信到錢塘乍添老態經憂患漸入中年易感傷¶
閒㸔白雲惆悵久不知清淚已沾裳¶
　　　郭處士挽詩¶
嗟君久隠白雲間地下修文竟不還謾有琴書閑别墅¶
獨留墳墓在荒山春風自種陶莊柳暮雨誰紉楚苑蘭¶
<pb:KR4e0096_WYG_005-26a>¶
忍向江鄉詢故舊百年遺老半凋殘¶
　　　喜錢進士習禮除翰林檢討賦此寄之¶
清才玉署正相宜錦字華椷慰所思霄漢㡬回勞夢想¶
酒杯何許共襟期小忩殘燭懐人夜斜月踈鐘聴漏時¶
知在詞垣吟更好便鴻莫遣寄來遲¶
　　　寄曾學士子棨¶
白門離别已三秋閒對停雲憶唱酬心共星辰常北拱¶
夢隨江水亦東流千門曉色春初動萬瓦寒光雪未收¶
<pb:KR4e0096_WYG_005-26b>¶
獨有龍頭金榜客解將詞賦扈宸遊¶
　　　寄刑部李主事時勉周主事恂如¶
二妙翩翩最好辭拜官同在白雲司一身多難憑誰問¶
三載離羣獨爾思紫陌香塵聨轡處絳紗銀燭候朝時¶
才名獨數枚臯盛肯把新題寄所知¶
　　　冬日與彭贊禮永年登冶亭¶
吳人冶處有遺亭與客尋幽暫一登東下江流通海白¶
南來山色入淮青踈鐘晚送歸巢鶴落葉寒敲近樹扃¶
<pb:KR4e0096_WYG_005-27a>¶
最愛孤高䦨檻好㡬時更共故人憑¶
　　　再用前韻柬前人二首¶
東南形勝壯兹亭閒共孤雲野鶴登淮水寒光天混碧¶
鍾山秀色樹浮青空林槭槭人初去落葉蕭蕭户半扃¶
六代衣冠埋草莽由來富貴信難憑¶
金陵無數好臺亭臨眺偏宜此處登江滙海門諸水黑¶
天連秋浦九華青雲旂晝下瑶壇靜石髓春香玉洞扃¶
鳳想鸞情霄漢表不妨暫借赤欄憑¶
<pb:KR4e0096_WYG_005-27b>¶
　　　孫處士挽詩¶
彈冠不遣世相知明月清風每自怡山水半生資雅趣¶
江湖㡬度滯歸期白雲長伴蘇門嘯宿草空餘薤露悲¶
何限丘園棲遯者誰人身後有銘碑¶
　　　段處士挽詩¶
不將名姓達時賢長在蘭陵野水邉數畝薄田手自種¶
㡬聨佳句客爭傳清談久廢圍棋局問字空回載酒船¶
惟有孤墳鄰季子東風無處薦芳荃¶
<pb:KR4e0096_WYG_005-28a>¶
　　　宋處士挽詩¶
漫浪江湖酒與詩玉簫明月好襟期老逢昭代承平日¶
生在元朝喪亂時健翮不隨黄鵠舉閑心惟有白鷗知¶
全歸地下如公少迢逓南州重我思¶
　　　送人之北京¶
水緑蘋香鳥亂啼汀洲芳草更萋萋人分殘雨雪亭外¶
鴉背斜陽極浦西江柳受風偏舞困林花經社競開齊¶
天涯春色傷離思莫惜臨分醉似泥¶
<pb:KR4e0096_WYG_005-28b>¶
　　　柳¶
含煙裊霧自青青愛近官橋與驛亭春滿章臺偏婀娜¶
秋深隋岸最凋零長從蘇小門前折㡬向龜年笛裏聴¶
絶勝東風桃李樹飛花猶解化浮萍¶
　　　送陳郎中重使西域次曾學士子棨韻六首¶
纔持玉節出咸京策馬仍為絶塞行北闕風雲冲劍氣¶
西河將校仰威名懸崖古塞千尋險衰草荒原一望平¶
多少羌戎爭出迓使星昨夜到邊城¶
<pb:KR4e0096_WYG_005-29a>¶
歸朝重㸔拜司封又出陽關第㡬重路入伊吾沙(闕/)¶
<pb:KR4e0096_WYG_005-30a>¶
齋磬山鳥銜花落石床澗底風回喧地籟岩前日出散¶
天光俗塵不染祇園士坐學無生與世忘¶
　　　駕幸朝天宫祭星之作¶
上帝蕭臺衛百靈儲皇拂曙醮羣星清都秘籙開雲篆¶
白晝神雷擲火鈴曉露未乾珠樹濕天風微動寳花零¶
叨恩久在南宫裏長從鑾輿幸冶亭¶
　　　四月十八日鶴駕再幸鍾山余與大理寺丞鄒¶
　　　公師顔户部郎中林公和楊公端員外郎張公¶
<pb:KR4e0096_WYG_005-30b>¶
　　　賓暘石公堅聨騎從小徑行憩松隂候駕有作¶
萬畝松隂一徑開象王此地有樓臺春殘好樹驚花盡¶
風度和鑾識駕來香篆半銷僧定久鐘聲欲斷鶴飛回¶
空門景物多清賞未解朝衣愧不才¶
　　　送彭贊禮之北京¶
五月驅車過薊門黄金臺下駐行轅千林果熟新經雨¶
雙闕踈鐘逺度雲星斗芒寒環北極山川形勢壯中原¶
情深不忍輕分别更上高樓一望君¶
<pb:KR4e0096_WYG_005-31a>¶
　　　送人還南康¶
梧桐葉落火西流楚客驚時問故丘百畝腴田環舊宅¶
㡬人白髮在滄洲二賢祠下蟬聲晚五老峰前鴈影秋¶
見説匡廬多勝處何因來共赤松遊¶
　　　送于生還鄉¶
紅槿花稀夜合殘行人千里問鄉關客情偏在初秋裏¶
旅夢頻生半醉間細雨帆檣投極浦孤村燈火隔前山¶
西風無限滄洲意欲採芙蓉愧未閑¶
<pb:KR4e0096_WYG_005-31b>¶
　　　送上舎之北京¶
官槐涼露曉來收之子含情解去舟閣道千門開北闕¶
關河萬里壯中州月低高樹重城曉風漾微波太液秋¶
此去彈冠問知己故人天上扈宸遊¶
　　　送熊生還鄉¶
石頭城下柳蕭踈久客懐歸念逺途鄉夢每生鐘斷後¶
客愁政在酒醒初扁舟暮雨青衫薄折葦涼風白鳥孤¶
擬共丘園尋别業臨岐相送獨踟蹰¶
<pb:KR4e0096_WYG_005-32a>¶
(原闕/)¶
　　　　　　　　　　　　　　　　鴈憶鄉書¶
西風嫋嫋蘋花老欲續離騷賦卜居¶
　　　酬曾學士子棨見贈復職之作¶
放逐仍居患難中三年執役梵王宫病來短髮逢秋白¶
老去衰顔借酒紅心似葵花傾曉日身同樹葉感霜風¶
杜陵花竹頻生夢但覺陽春處處融¶
　　　讀元進士李祁雲陽集¶
<pb:KR4e0096_WYG_005-32b>¶
神情秋水態春雲菽粟甘腴布帛温菊徑秋風陶栗里¶
柴門落日杜羌村鸞歌鳳吹排空逺蚓竅蠅聲到處喧¶
縱有黄金那可鑄寥寥騷雅向誰論¶
　　　張舒州家觀元承㫖危素畫像¶
虞揭凋零玉署空堂堂至正獨推公氣全河岳英靈秀¶
手抉雲霞制作工江總歸陳翻恨老賈生鳴漢早稱雄¶
丹青似有無窮意却冩南冠入畫中¶
　　　擬唐宫人入道¶
<pb:KR4e0096_WYG_005-33a>¶
笑著黄冠脱翠鈿改粧風韻更天然元君便授中堦籙¶
阿母新留大洞篇雲雨已無當日夢煙霞或有夙生縁¶
清齋夜禮羣星罷學鍊丹砂繡閣前¶
　　　詠燈花¶
羞向明開向暗開芳藂暖燄照銀臺須㬰爛漫都成蕋¶
頃刻凋零半是煤綉幌不愁踈雨至紗忩只怕猛風來¶
歌闌舞罷人歸寢一寸丹心未肯灰¶
　　　懐劉貢士孟恂¶
<pb:KR4e0096_WYG_005-33b>¶
學館相逢意有餘青燈緑酒夜忩虗眼㸔世事宜高枕¶
身在他鄉念逺書落日暝歸投樹鳥清潭時見避鈎魚¶
秋山若有蘇樵地擬結茅堂傍隠居¶
　　　春日遊池州梁昭明太子廟¶
池陽山水郭西雄華構蕭條一半空野蘚春沿香案緑¶
岩花晴照衮衣紅千年此地留遺跡六代何人有故宫¶
𤣥圃已荒文選在令人終古仰高風¶
　　　登齊山翠微亭¶
<pb:KR4e0096_WYG_005-34a>¶
傷春惜别總關心愁對鶯花思不禁外地逢人偏感慨¶
他鄉弔古强登臨天連秋浦帆穡逺日射晴波島嶼深¶
猶有翠微遺趾在樊川佳句重南金¶
　　　遊揚州繁禧觀¶
廣陵城下暫維舟謾向繁禧觀裏遊春日長林啼好鳥¶
暖煙芳草載驊騮柳空隋樹堤仍在花落雷塘水自流¶
弔古不煩頻感慨瓊花芍藥總荒丘¶
　　　濟寧州學觀漢碑¶
<pb:KR4e0096_WYG_005-34b>¶
崔嵬雉堞啓重關學舎荒涼禮殿閑孔壁已傾塵半掩¶
漢碑猶在字將殘庭槐入夏當忩緑野蘚經春上砌斑¶
鎸泐至今餘古意摩挲竟日不知還¶
　　　送林推官復任吉安二首¶
薊門秋早雨潺潺苧服涼生暑氣闌眼底貧交如我老¶
郡中廉吏似君難偶因論舊懐幽處何敢投閑戀故山¶
遥想軒車重下日芙蓉開遍菊開殘¶
黄金臺下見歸鴻送别因君思不窮白髪庭闈千里隔¶
<pb:KR4e0096_WYG_005-35a>¶
青雲冠盖㡬時同政憐出牧難為守猶喜平反獨得公¶
鄉郡近來非夙昔豈無凋弊待春風¶
　　　召赴北京留别靈谷定岩戒上人¶
長憶煙霞水石邉高僧於我最忘年栴檀樹底焚香坐¶
優鉢花間掃榻眠了幻未能辭五濁觀空自可斷諸縁¶
無衣無帶堪留别林下分攜一慨然¶
　　　送周知縣復任句容¶
月淡霜清禁漏殘朝回初退紫宸班來飛葉令雲中舄¶
<pb:KR4e0096_WYG_005-35b>¶
歸㸔茅盈隠處山城邉棠樹應多種壁上蒲鞭只是閒¶
列宿垂輝皆拱北郎星獨近太微間¶
　　　送王㕘政之江西¶
東南形勝大藩雄襟帶江湖百粤通紫氣虹光牛斗上¶
落霞秋水畫圖中㡬年凋弊憐諸郡今日旬宣賴數公¶
送别因之重懐土浦雲山雨思無窮¶
　　　讀元楊仲𢎞詩¶
才名卓犖四賢同進士詩人兩萃公周鼎殷彞推范古¶
<pb:KR4e0096_WYG_005-36a>¶
天機雲錦讓虞工江湖汗漫遺編在風雅蕭條大筆空¶
玉樹瓊枝那可見閒花野草自青紅¶
　　　送毛生還鄉¶
積雨初乾露欲霜儒衣秋半不禁涼離離墜蔓敦𤓰秀¶
纂纂垂林小棗香薇省久抛邦伯印柴門最憶野人莊¶
盤洲水與環洲接投老歸來掉釣航¶
　　　清明日憶先妻¶
客裏淒涼感慨頻禁煙時節更酸辛鶯花謾濺中年淚¶
<pb:KR4e0096_WYG_005-36b>¶
燕麥空揺異縣春徳耀獨憐成薄命黔婁誰與共長貧¶
難將杯酒澆荒塜腸斷東風倍愴神¶
　　　庚子元日¶
旭日熹微散曙光忽逢元日倍沾裳久隨塵土房山卒¶
曾厠煙霄粉署郎蒲柳豈知渾易老屠蘇猶憶最先嘗¶
惟餘一寸丹心在絶似葵花只向陽¶
　　　慶成侍燕(時署禮部事/)¶
輕霞殘雪絢朝晴又慶南郊大禮成鶴禁𢎞開排列仗¶
<pb:KR4e0096_WYG_005-37a>¶
鸞笙低奏度新聲金花只覺簮來重寳篆頻㸔裊處輕¶
立近紅雲清切地叨恩更比去年榮¶
　　　二月二十六日欽頒天花祥雲瑞光圖至自北¶
　　　京并秦中所獻𤣥兔余忝署禮部事陪百官致¶
　　　辭稱賀退而有作¶
柳暗花明禁禦春寳圖頒瑞示廷臣雲霞燁煜天光近¶
河漢昭囬御墨新秦甸已㸔來異兔周郊又見出祥麟¶
太平嘉應多如雨獻頌何人筆有神¶
<pb:KR4e0096_WYG_005-37b>¶
　　　送羅司訓考滿便道回家¶
嬌鶯百囀柳三眠忍向青春别客氊芳樹暖風來燕候¶
柔桑麗日浴蠶天路經山驛逢人少家住鐔津喜地偏¶
若向他鄉持教鐸封書好倩鯉魚傳¶
　　　遊龍濟寺¶
暫息塵蹤泯世縁且留金地禮金仙三生石濕垂蘿雨¶
百衲衣薰煑茗煙猛虎跑泉松户外馴猿投果石龕前¶
春深絶頂人稀到花落閑忩僧自禪¶
<pb:KR4e0096_WYG_005-38a>¶
　　　熊翁挽詩¶
㸔山釣水逺辭氛榮辱升沈寂不聞濁酒一瓢留客醉¶
芳花㡬樹許人分竹林羣從多能賦芹泮諸儒每過門¶
膝下有兒今白髪猶將老淚灑孤墳¶
　　　次儀真入廣陵¶
細草新蒲緑滿洲人家多住水邉頭淮雲過雨晴猶濕¶
江霧凝寒曉未收老樹數枝依野廟飛花㡬片在漁舟¶
誰知客子思親苦謾道青霄萬里游¶
<pb:KR4e0096_WYG_005-38b>¶
　　　徐州¶
膴膴平原四望通周遭官樹覆崇墉浮橋小市東西岸¶
亂石奔流上下洪白鳥微茫踈雨外青山明滅斷雲中¶
黄樓制作皆名筆惟有灤城賦最工¶
　　　徳州¶
江上南風起浪花江頭新柳集鳴鴉長懸雙轂牛車穏¶
流水孤城雉堞斜沙燕穴巢穿斷岸汀鷗伺食立枯槎¶
平原更比青原好何事行人只憶家¶
<pb:KR4e0096_WYG_005-39a>¶
　　　四月二十七日拜廣西之除賦此志喜¶
紫殿沈沈禁漏稀金鋪齊啓掖垣扉已知側席求賢俊¶
詎料掄才到賤微選榜乍題香墨濕朝官初退軟塵飛¶
南藩此去中州逺敢憚驅馳駟牡騑¶
　　　泊祁陽縣¶
峭壁懸崖百轉灘奔流砥石響潺湲驛征遥指天邉樹¶
詩境頻㸔雨後山香稻垂花當夏熟芰荷折柄近秋殘¶
自憐不及澄潭水靜照孤雲野鶴還¶
<pb:KR4e0096_WYG_005-39b>¶
　　　石期驛獨宿懐鄉¶
萬里驅馳負簡書桂花開遍雨晴初忩敲落葉空庭靜¶
門掩殘燈古驛虚露冷踈林驚宿鳥江清逺火見歸漁¶
天涯回首懐親舎欹枕無言意有餘¶
　　　桂籓城樓¶
桂林繞郡皆竒觀勝槩登臨此更多五筦雲山連越巂¶
百蠻溪水滙牂牁籓垣愧乏涓埃補嵗月真成漫浪過¶
只把新詩當遺愛他年留與野人歌¶
<pb:KR4e0096_WYG_005-40a>¶
　　　峽山寺¶
峽山竒處飛來寺門俯澄江落木邊猿解賦詩悲往事¶
松能托夢保餘年曇花貝葉高僧榻瘴雨蠻煙過客船¶
安得此身無繫累蒲團共坐閲空詮¶
　　　庾嶺¶
筍輿度盡嶺西東不見梅花只見松華扁空堂丞相廟¶
寒泉枯木梵王宫雲連瘴影峰峰别水帶春聲澗澗同¶
無賴山桃并野杏芳菲到處競新紅¶
<pb:KR4e0096_WYG_005-40b>¶
　　　重過全州湘山寺¶
野殿荒涼户半開昔人題字已侵苔却憐蘭若成塵土¶
那得閣浮免刼灰蜕骨龕中僧久寂留衣海上客重來¶
忘情不為耽禪悦貪㸔青山日落回¶
　　　送人之廣西¶
雕甍畫省晝沈沈我昔旬宣此暫臨五嶺地連諸郡逺¶
兩江路入百蠻深薇花舊種應爭秀棠樹新栽未布隂¶
父老不嫌無恵愛逢人猶寄别來音¶
<pb:KR4e0096_WYG_005-41a>¶
　　　寄同寅周布政¶
名藩共説廣西東比却中州勢更雄署列三司尊省憲¶
疆連五筦壯提封承流宣化空慚我易俗移風政賴公¶
無限相思山水隔㡬時冠盖可相從¶
　　　解空寺¶
鷲嶺駝峰似削成下方雷雨上方晴傍岩高樹巢溪鶴¶
隔塢踈鐘震海鯨花氣濃薰僧衲潤茶香遥沁客懐清¶
幽尋未有重來日且挹風泉聴梵聲¶
<pb:KR4e0096_WYG_005-41b>¶
　　　贈商人¶
浩蕩江湖徃復回春光秋月任徘徊翠眉歛笑歌金縷¶
紅袖籠香捧玉杯贏得閑身渾未老莫教歸思苦相催¶
人生行樂知能㡬莫把芳心變冷灰¶
　　　寄致政彭太常永年三首¶
長避時人友鶴羣秦淮明月蒋山雲欣逢有道辭簪紱¶
贏得無家念子孫湖海詩名今已著煙霞癖性老仍存¶
忘年不是朋游少知已惟應獨有君¶
<pb:KR4e0096_WYG_005-42a>¶
久住天丘號羽人萬株松柏一吟身秋林掃葉安茶竈¶
雨逕留苔當坐茵仙境道心同寂靜詩情字體兩清新¶
相從擬學還丹訣尚恐縁應隔兩塵¶
未解天&KR0758;解世縁心情長寄海鷗邉松風石瀨輸孤聴¶
梅月山忩憶共眠未信留侯真辟穀也知郭子託遊仙¶
憑誰為起青牛老共究希夷象帝先¶
　　　愛梅軒¶
兩株低亞小忩邉冷淡姿容夜更妍露挹清香來枕上¶
<pb:KR4e0096_WYG_005-42b>¶
月分踈影到簾前郎官東閣應無夢處士西湖景有縁¶
偏是年年氷雪裏孤根長自得春先¶
　　　寄高道士¶
髭鬚長黑髩長青椿比年齡鶴比形爇盡名香朝碧落¶
坐穿孤榻鍊黄寧松高却礙秋㸔月草軟偏宜夜禮星¶
難挹風標徒悵望海天空濶鴈㝠㝠¶
　　　庚戌花朝¶
愛閑長日掩衡門懶步芳堦惜蘚痕百嵗光隂將大半¶
<pb:KR4e0096_WYG_005-43a>¶
一年春色又平分梨花開到簷前蕋蒲草青回石上根¶
永樂初科逢此日三塲正試禮闈文¶
　　　晚春郊外七首¶
春雲春霧朝朝雨煙壟煙畬處處泥隨水落花千片去¶
隔林好鳥一雙啼筍穿苔蘚青痕破草混薰蕕翠色齊¶
安得更如年少日尋芳買酒郡城西¶
柳外輕風拂面來春忙半是杜鵑催多般野菜參差老¶
㡬様林花接續開竹為近堦難迸筍松因臨水易生苔¶
<pb:KR4e0096_WYG_005-43b>¶
追思徃日嬉游伴聚散如雲倍可哀¶
九十光隂大半空減衣時候又相逢柳濃偏妬羅裙緑¶
花淡還欺茜袖紅酒興已隨詩興減老懐爭及壯懐雄¶
誰能不動傷春感况在千愁百病中¶
楝花將綻艻花稀蒲筍初生竹筍肥山鳥喚晴相對語¶
園蜂趂暖作羣飛羞將艷蕋簮烏帽笑指垂楊妬緑衣¶
兩兩牧童殘照裏齊吹短笛跨牛歸¶
青鞋布襪踏斜陽枳殻山樊撲鼻香宿草驚鷗相對白¶
<pb:KR4e0096_WYG_005-44a>¶
採花蜂蝶欲爭黄圓浮水面荷錢小細裊波心荇帶長¶
猶記秦淮西畔路秋千競出柳隂墻¶
雨外林鳩不住啼落紅狼籍半沾泥秧苗帶穀根猶淺¶
麥榦垂花穗已齊鷗下只投荷葉嶼蝶飛多傍菜花畦¶
青水緑山饒詩景歸路扶筇醉懶題¶
筆硯圖書且暫停尋芳聊傍水邉行禁煙巷陌偏傷雨¶
修禊天時不厭晴堤柳折來憐色嫩野棠開處愛香清¶
南朝舊日歌鐘地煙草萋迷晚照明¶
<pb:KR4e0096_WYG_005-44b>¶
　　　雲溪清趣巻¶
層層片片舒還巻漾漾溶溶長復消濕掛松梢晴訝雪¶
曉漫沙際暖生潮孤飛出岫為霖早百折朝宗赴海遥¶
光影徘徊竒絶處徽絃時向靜中調¶
　　　題楊子恭先生所蔵畫巻¶
懶尋捷徑問通津高卧南州樂隠淪姪可承祧勝有子¶
田堪供祭不干人江風山月諧清興野竹溪梅作近鄰¶
除却賦詩觀畫外更將何事累閑身¶
<pb:KR4e0096_WYG_005-45a>¶
萬壑千岩路欲迷幽居更在亂峰西野人茅屋秋臨水¶
農父村舂夜隔溪霧雨山中同豹隠煙波海上共鷗棲¶
續貂忝厠先親後展巻風前灑淚題¶
　　　辛亥七月廿日晚出汴城南門¶
高槐細柳晚生涼緑蔓青蒿宻覆墻菶菶敦𤓰長引蔓¶
離離新黍未登塲千聲到耳蛩吟切㡬陣横空鴈字長¶
衰憊若容辭享禄買牛歸去種山莊¶
　　　夜趨尉氏縣倦憩新倉鋪¶
<pb:KR4e0096_WYG_005-45b>¶
肩輿頓撼似乘車暫憩郵亭息病軀清露清風三伏末¶
殘星殘月五更初農家圃廢蓬科宻野店燈明葦箔踈¶
縱是黄埃兼赫日尫羸何敢憚馳驅¶
　　　雨中督民捕蝗¶
西風吹冷雨蕭蕭駭蝻驚蝗亂擲跳高壟低原泥没脛¶
長坡漫地草齊腰黧形餉婦鶉衣濕赤脚田翁鶴髪飄¶
安得縣官皆卓茂野無螟螣稼豐饒¶
　　　洧川田家¶
<pb:KR4e0096_WYG_005-46a>¶
榆繞村莊柳繞垣緑隂深處啓柴門平蕪滿野牛羊卧¶
落穗盈堦鳥雀喧蓑笠雨晴當户掛機梭夜靜隔鄰聞¶
餘年深覺為農好望斷南雲想故園¶
　　　首山乾明寺¶
梵王樓殿首山隂布地銷殘刼後金香閣晝昏槐柏暗¶
衲衣秋冷薜蘿深浮雲靜似高僧意流水清同長者心¶
佳境獨憐難久駐暫停征騎一登臨¶
　　　裕州山中即景¶
<pb:KR4e0096_WYG_005-46b>¶
曉露凝寒未結霜農家禾黍喜登塲千林紅葉兼黄葉¶
㡬樹青楊間白楊疊嶂層峰雲氣宻奔流亂石澗聲長¶
山深盡日行人少野菊花開著處香¶
　　　光州道中¶
陂陀丘阜間平岡相望人家隴阪長野水陂塘來雁鶩¶
村莊籬落散牛羊茨菇葉爛冬前雨枸杞苗枯露後霜¶
行郡計程餘兩月冷風寒雨過浮光¶
　　　途中有懐寄内¶
<pb:KR4e0096_WYG_005-47a>¶
浪逐虗名鎮别離憑君莫怪乞身遲欲投組綬優游日¶
須及兒童長大時世事已知閒是好病軀况與懶相宜¶
黔婁已決歸田計白首耕鋤定可期¶
　　　宿汝南田舎¶
荒原漠漠一茅茨野老相迎半白髭道上塵埃埋馬足¶
簷間忩牖翳蛛絲平坡莫辨袁安塜老樹空傳李愬祠¶
極目黄蒿兼白葦令人慷慨起遐思¶
　　　光州公館¶
<pb:KR4e0096_WYG_005-47b>¶
半消殘雪濕苔磚過客來稀路自偏木榻有塵皆䑕跡¶
土墻無篆不蝸涎隔年春意梅知早大地風光柳得先¶
欲訊山川與民俗圖經殘缺欠重編¶
　　　辛亥花朝¶
平分春色恰相停處處秋千日日晴柳為迎風偏婀娜¶
花因臨水更分明尋芳已負嬉游興對景徒添感嘆情¶
猶記南官曾獻藝白頭無補負恩榮¶
　　　滄洲程隠君挽詩¶
<pb:KR4e0096_WYG_005-48a>¶
翛然萬事不關心日日尋僧傍竹林雨後幽泉隨鶴汲¶
座中芳醑對花斟秋風老圃千株橘夜月虗忩一曲琴¶
惆悵閩南空谷裏何人還解嗣遺音¶
　　　題鳬繹歸耕巻¶
遺榮老去喜懸車鳬嶧山中問故廬數畝腴田皆種秫¶
一生清俸只收書露畦麥穗童爭拾煙壟𤓰苗手自鋤¶
好共鄰翁濃作社不妨沈醉有孫扶¶
　　　和秋景韻¶
<pb:KR4e0096_WYG_005-48b>¶
　　　　秋風¶
刁騷淅颯驟添涼催得朝西緑橘黄萍藻約開渾有力¶
芙蓉吹綻竟無香未飄吳苑楓千樹先隕隋堤柳數行¶
送得漁舟湖面去釣絲撩亂颺波光¶
　　　　秋天¶
玉宇寥寥覆八垠琉璃滑處不生塵一痕新月梳浮黛¶
五色晴霞繡展茵靈鵲有橋横碧落仙槎無路泛青旻¶
夜深濃露多如雨洗出銀河一𣲖新¶
<pb:KR4e0096_WYG_005-49a>¶
　　　　秋雲¶
纔逐商飇濕客襟又過蕭寺䕶松隂清江亂渡低連水¶
紅樹輕籠懶作霖掃葉僧驚迷去路倚樓人訝失遥岑¶
晚來忽起長天外頃刻濃遮日影沈¶
　　　　秋光¶
離離霜樹葉初乾野色川容總帶寒獵馬競嘶騰逸足¶
鞲鷹快奮展修翰黄蘆洲外斜陽渡紅蓼灣頭亂石灘¶
極目園林蕭瑟甚桂花飄盡菊花殘¶
<pb:KR4e0096_WYG_005-49b>¶
　　　　秋峰¶
黛髻螺鬟聳晚涼層巔暑退似經霜金梯近倚丹霞影¶
玉洞長含紫霧香解夏林僧歸寺早趂晴樵叟入山忙¶
松巢擬結高高頂靜閲人間海與桑¶
　　　　秋意¶
庚金應候雨收初一葉飄飄墜井梧苧服不宜臨水坐¶
藤床已愛背風鋪衰容未入溪頭柳爽氣偏凝石眼蒲¶
頗覺今朝非昨日炎涼何苦自相驅¶
<pb:KR4e0096_WYG_005-50a>¶
　　　　秋聲¶
只訝潮音海上來那知風雨在高槐號呼奮發悲兼怒¶
曲調低昂去復迴豈待胡笳清淚落寧須畫角壯心摧¶
北忩況有翛翛竹一夜聴殘白髪催¶
　　　　秋色¶
寒鴉候雁滿晴川㸃綴郊原罨畫天老葉著霜渾似染¶
殘荷出水不成錢纍纍橘柚斜陽裏嫋嫋芙蓉淺渚邊¶
門外晚晴詩景富吳歌一曲採菱船¶
<pb:KR4e0096_WYG_005-50b>¶
　　　　秋氣¶
蘋末風來拂樹林砭人肌骨冷森森銀釭向夜侵燈影¶
玉塞連朝結野隂紈扇淒涼先入匣琵琶哀怨漫沾襟¶
何須慷慨悲揺落呼酒香橙樹下斟¶
　　　　秋懐¶
自憐詩酒半生耽痛飲狂吟老尚堪知己更誰如鮑叔¶
懐人惟我似羊曇菱花羞向燈前照菊蕋慵將客裏簮¶
强欲登高望丘壟白雲迢遞隔天南¶
<pb:KR4e0096_WYG_005-51a>¶
　　　　秋波¶
茫茫淼淼渡無舟逺浸煙莎没盡頭緑葦叢邊拳一鷺¶
白蘋花外戯雙鷗斜陽曬翅鸕鷀飽新漲漫天舴艋浮¶
漁父不知魚不食尚乘涼月坐垂鈎¶
　　　　秋思¶
雙蛾長蹙怨離居不見銀箋寄到書清淚清愁孤枕上¶
殘鐘殘夢五更初已無佳句題紅葉謾有餘香在繡袽¶
怕近黄昏聴絡緯更堪雙杵動村墟¶
<pb:KR4e0096_WYG_005-51b>¶
　　　　秋隂¶
拂地連天障翠微吹開渾不怕風威梧桐失影空金井¶
茰菊籠香艷綺闈清晝每疑涼雨至長時只訝濕雲飛¶
自從過却重陽節少見曈曈日色輝¶
　　　　秋雨¶
滴瀝空堦不斷鳴淋漓徹夜到天明殘荷只送蕭蕭韻¶
落木仍兼颯颯聲竹榻寒驚僧夢醒松忩涼助客吟清¶
杜陵屋漏無乾處喜見晨霜早放晴¶
<pb:KR4e0096_WYG_005-52a>¶
　　　　秋晴¶
九月江湖潦水清木綿花吐雪爭明寒來處處催砧響¶
社酒村村沸鼓聲禾黍郊原肥雉兔菰蒲洲渚聚鷗鶄¶
遥天似鏡無纎翳只有聨翩雁影横¶
　　　　秋月¶
白波浮出碧波晴上到天心覺倍明香霧雲鬟人搗練¶
涼風露榭客調笙劉琨塞外憑欄嘯張渭湖中載酒行¶
曾是廣寒攀桂手龍鍾猶想賦登瀛¶
<pb:KR4e0096_WYG_005-52b>¶
　　　　秋涼¶
氣候蕭條漸欲霜家家整頓夾衣裳鷹爭刷翮超雲海¶
鳥怯浮波立石梁濃露一宵催茉莉長風㡬日悴桄榔¶
吳儂只憶江南好紫蠏初肥白酒香¶
　　　　秋蟬¶
山蜩渾未覺涼生猶韻金風咽復鳴總為螳螂能愛惜¶
却教蟋蟀讓淒清難諧趙瑟秦箏調慣和樵歌牧笛聲¶
按盡宫商黄葉裏那能不遣客心驚¶
<pb:KR4e0096_WYG_005-53a>¶
　　　　秋信¶
梧桐新月照空床紈扇西風淚數行好夢只隨鐘共斷¶
閒愁偏與夜爭長最憐牛女同今夕却恨參商各異方¶
薄命盻盻并小小料應不似我淒涼¶
　　　　秋鴈¶
㡬陣參差度驛樓嗈嗈肅肅下滄洲涼波挽共鴛鴦浴¶
煙渚晴隨鵠鷺遊逺去解傳邉使信㝠飛恐堕弋人謀¶
蓼花菰米瀟湘岸飽食何妨伴野鷗¶
<pb:KR4e0096_WYG_005-53b>¶
　¶
　¶
　¶
　¶
　¶
　¶
　¶
　運甓漫稿巻五¶
