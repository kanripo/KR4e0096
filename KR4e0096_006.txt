# -*- mode: mandoku-view; -*-
#+TITLE: 運甓漫稿
#+DATE: 2015-08-25 00:19:38.382572
#+PROPERTY: ID KR4e0096
#+PROPERTY: BASEEDITION WYG    
#+PROPERTY: JUAN 卷六
<pb:KR4e0096_WYG_006-1a>¶
欽定四庫全書¶
　運甓漫稿巻六¶
　　　　　　　　　　　　明　李昌祺　撰¶
　　五言絶句¶
　　　葵花¶
葉露曉瀼瀼高藂繞砌傍孤吟㸔不厭只為解傾陽¶
　　　榴花¶
花蹙紅巾艶枝攢緑葉深開軒閑玩久聊悦病來心¶
<pb:KR4e0096_WYG_006-1b>¶
　　　獨坐¶
病來成懶惰兀兀惟孤坐火冷篆煙消風簾柳花堕¶
　　　官舎¶
門巷少人來閑堦長緑苔石榴三五樹樹樹手親栽¶
　　　鶯¶
溜亮語交交閑枝且托巢鷹鸇尚黄口側目在高梢¶
　　　燕¶
葺壘去來忙嘍嘍語夕陽茅簷最安穏莫戀杏為梁¶
<pb:KR4e0096_WYG_006-2a>¶
　　　詠小室前孤樹¶
髙枝已出墻新葉方舒翠賴爾豁憂懐朝朝坐相對¶
　　七言絶句¶
　　　題道士黄宇中小景¶
赤鯉洲前紫極宫盡無桃樹只青松風光不似𤣥都觀¶
也有遊人到此中¶
滿地涼隂滿徑苔梨花開遍橘花開山門竟日無雲鎻¶
挈榼擕壺任客來¶
<pb:KR4e0096_WYG_006-2b>¶
飲罷庭前樹影移城南城北路多岐丁寧少長忙歸去¶
莫待雲深日暝時¶
竹樹蕭森白晝清人間此是小蓬瀛黄冠只説修行好¶
争奈浮生戀世情¶
天壇職籙本清高戒行寧容失一毫為謝門前相過客¶
若還要學恐徒勞¶
六根變幻苦縈纒道長魔高自昔然倘使飛昇容易得¶
世間誰不是神仙¶
<pb:KR4e0096_WYG_006-3a>¶
微雨行秋送嫩涼蕋珠誦罷禮虚皇&KR0732;&KR0732;一枕蒲圑睡¶
便是長生不死鄉¶
多少全真去坐圜原來與已不相闗若非親見張平叔¶
四百金丹也是閒¶
　　　重之京舟中夢覺作¶
數行清淚不禁揮北去南來計總違夢裏不知今又别¶
對人猶自説初歸¶
　　　茶陵夜泊¶
<pb:KR4e0096_WYG_006-3b>¶
山抱荒村水背城篛篷藤簟聽灘聲秋風淅瀝秋江冷¶
人自思家月自明¶
　　　廣西公廨夜宿¶
白月紛紛照屋梁羈懐無寐對清光浮雲不掩團團影¶
只與離人照夜長¶
　　　贈太常張丞山水圖十三首¶
瀟灑茅堂水石邊青青草色滿簾前經旬不出縁何事¶
冩就黄庭内景篇¶
<pb:KR4e0096_WYG_006-4a>¶
千峰萬壑翠嵯峨車馬長年少見過泉可濯兮田可稼¶
比儂盤谷不爭多¶
秦中本自好溪山况在終南鄠杜間占得林泉清勝處¶
投簮莫待老方還¶
楝花風過水平堤兩兩林鳩屋上啼因㸔青山門忘掩¶
浮雲直到榻前棲¶
白石蒼苔一徑通軒忩涼逗煑茶風時時吹落林花片¶
滿地深紅間淺紅¶
<pb:KR4e0096_WYG_006-4b>¶
隔塢炊煙半有無東鄰西舎往還踈蒼蒼茂樹娟娟竹¶
何處人家似此圖¶
山深地僻夏如秋門巷蕭條竹樹幽步過溪南㸔晚景¶
牧童吹笛倒騎牛¶
荷繞清溪柳繞莊時時濯足向滄浪不知水鳥縁何事¶
飛去飛來自底忙¶
樹樹榴花爛漫開堦前鶴跡印蒼苔銜泥燕子歸飛急¶
風送前山驟雨來¶
<pb:KR4e0096_WYG_006-5a>¶
雲屛四面翠周遭松桂隂濃野竹高比似武陵應更好¶
溪邉只欠㡬株桃¶
墻頭柳嫩緑毿毿橋下新流色勝藍扶杖出門縁送客¶
飛花㡬片㸃春衫¶
閒心只與靜相宜醉似踈狂醒似痴除却㸔山㸔水外¶
是非榮辱不曾知¶
年來兩鬢雪蕭蕭懶把黄金帶繫腰擬向江南尋舊隠¶
白雲莊上狎漁樵¶
<pb:KR4e0096_WYG_006-5b>¶
　　　楊柳枝¶
春來婀娜裊煙青花落春江化作萍隨水東流飄泊去¶
比郎蹤跡更無憑¶
參差㡬樹瞰長河樹樹垂金拂緑波不是秋來易零落¶
自縁人世别離多¶
細葉如眉緑未勻修眉渾似帶愁顰輸他桃杏東風裏¶
不管南遊北去人¶
揺青曳緑汴河邊濃比征袍色更鮮謾有柔條千萬縷¶
<pb:KR4e0096_WYG_006-6a>¶
如何不解繫郎船¶
　　　題喜鵲圖二首¶
一雙飛下立斜暉特地查查近繡幃笑倚緑忩聴未了¶
小鬟低語報郎歸¶
對立梅梢似欲鳴含情傾聴却無聲摩挲醉眼行前㸔¶
不是生成是畫成¶
　　　送人還鄉¶
淮水寒潮起暮雲紛紛離思不堪論都門不閉還鄉夢¶
<pb:KR4e0096_WYG_006-6b>¶
昨夜分明到故園¶
　　　經鳳臺門¶
鳳凰岡上閒原少舊塜新墳次第排黄壤豈能分貴賤¶
輿臺將相一般埋¶
　　　醉中遣興¶
眼前無物不關情濁酒從教醉復醒醉裏不知為客久¶
金陵却道是廬陵¶
　　　秋日對菊¶
<pb:KR4e0096_WYG_006-7a>¶
席有塵埃徑有苔舊時知己少曾來多情獨愛庭前菊¶
肯不羞貧嵗嵗開¶
　　　遊靈谷寺¶
十丈浮屠萬疊山誰移兠率下人寰非因酷愛僧房好¶
貪㸔青松忘却還¶
　　　送别¶
壺傾酒盡棹歌催日影平西送騎回最是秋風憐客别¶
沙頭緩送布帆開¶
<pb:KR4e0096_WYG_006-7b>¶
　　　江上作¶
野水浮雲任所之渚鷗汀鷺識心期閑身到處貧無物¶
只有唐人㡬巻詩¶
　　　題五峰僧寺悼住此庵上人¶
旅食京華七度秋重來無處覔湯休萬株松樹千竿竹¶
夢寐平生舊此遊¶
　　　悼王翁二首¶
隨分棺衾足掩身不勞弔客嘆家貧白頭贏得青山葬¶
<pb:KR4e0096_WYG_006-8a>¶
多少寒沙暴骨人¶
海上歸來牖下終去時同伴葬遼東重泉莫嘆桐棺薄¶
玉匣籧篨等是空¶
　　　重遊龍濟寺悼無為能上人¶
北涉南遊二十霜幻身重到贊公房苔侵素壁松枝偃¶
獨自焚香拜影堂¶
　　　小忩夏日即景¶
樹影輪囷日影微槿花爛漫芷花稀青蠅不畏儒衡扇¶
<pb:KR4e0096_WYG_006-8b>¶
何處爭來撩亂飛¶
　　　朱給事自南中回相過¶
瘴海歸來話舊遊低頭長揖淚交流傷心忍説來時事¶
半里盤灘萬髑髏¶
　　　𤅬峰老僧¶
南禮曹溪北五臺雙眉覆面眼慵開不知僧臘今多少¶
庭檜參天手自栽¶
　　　宿正覺寺僧房¶
<pb:KR4e0096_WYG_006-9a>¶
露鶴寒猿永夜清山僧入定泯羣情幽人獨向堦前坐¶
為惜千峰好月明¶
　　　北京送人南歸二首¶
衣染緇塵鬢欲華病身飄泊在天涯角聲吹斷還鄉夢¶
只到金陵不到家¶
宦況鄉心共寂寥秋蓬涼葦總蕭蕭西風似欲留人住¶
吹得垂楊挽去橈¶
　　　客夜聞砧¶
<pb:KR4e0096_WYG_006-9b>¶
荒草蕭蕭郭隗臺清砧明月兩堪哀千愁百感多如雨¶
今夜燈前一併來¶
　　　房山旅舎¶
枕寒衾冷對孤燈室似郵亭&KR1449;似僧清淚㡬行揩又落¶
斜風細雨送殘更¶
　　　歸次吕梁洪¶
吕梁洪水激衝波桂楫蘭橈此處多去日少年歸日老¶
人生能得㡬回過¶
<pb:KR4e0096_WYG_006-10a>¶
　　　泊龍潭¶
南轅北轍盡何求鬢不如霜不肯休輸却江天漁婦火¶
尋常夜夜照扁舟¶
　　　西園精舎¶
社近芳花爛漫開不關風雨自沾苔幽禽驚避蒼鷹逐¶
亂入香紅颭下來¶
　　　村舎燕¶
壘破頻頻旋補泥雙飛雙語更雙棲雕梁雖貴茅簷穏¶
<pb:KR4e0096_WYG_006-10b>¶
暮去朝來莫怨低¶
　　　洧川田翁¶
辛勤雨壟復煙疇醉卧槐隂石枕頭少小為農今老大¶
不曾騎馬只騎牛¶
　　　田婦¶
諳盡條桑與藝麻豈知城市有繁華年年㸔得蠶絲熟¶
不入貧家入富家¶
　　　宿金鄉鋪¶
<pb:KR4e0096_WYG_006-11a>¶
寂寞郵亭户半扃茅茨破處見踈星四無鄰舎輿臺睡¶
露自成霜水自氷¶
　　　興國寺與僧話禪¶
僻性長嫌驛舎喧蒲團到處宿祗園機鋒已被曼殊逗¶
可是毘耶更有言¶
　　　許州城外¶
蓼折荷枯柳葉空荒畬斷壟見羣農登龍門館今何處¶
古木棲鴉夕照紅¶
<pb:KR4e0096_WYG_006-11b>¶
　　　曉行¶
月華清淡露華零喔喔雞聲轎上聴爭似釣魚船底睡¶
蘆花被暖酒初醒¶
　　　江渚見鴛鴦¶
相隨相顧復相親端的韓憑是汝身莫向汀洲交頸宿¶
江邉方有獨行人¶
　　　舞陽留侯廟二首¶
信族豨夷越醢躬太平無復用英雄高皇却堕先生計¶
<pb:KR4e0096_WYG_006-12a>¶
世上何曾有赤松¶
人心變幻㡬千般帶礪盟深亦易寒秦網逃來逃漢網¶
誰將此意語蕭韓¶
　　　重宿僧寺三首¶
人稀院靜户長扃清磬泠泠已厭聴欲滌平生塵土念¶
半函圓覺貝多經¶
荒城晏嵗野僧房迢遞他鄉憶故鄉病骨不禁風雪冷¶
一更渾似一旬長¶
<pb:KR4e0096_WYG_006-12b>¶
空房不見欵冬花簷鐸㪣風日影斜隨意看來隨意脱¶
緋袍那似佛袈裟¶
　　　鵞鴨池¶
水面殘氷漾淺漪臨流駐馬立多時不因常侍成竒蹟¶
千載誰知有此池¶
　　　滎陽懐古¶
廣武城邉古戰塲漢高曾此割封疆若無紀信乘黄屋¶
縱有蕭韓事叵量¶
<pb:KR4e0096_WYG_006-13a>¶
　　　新安謠三首¶
新安野老髪垂肩説著先朝淚泫然洪武初年真少事¶
㡬曾輕到縣衙前¶
垂老頻逢嵗薄收秋租多欠賣耕牛縣官不暇憐飢餒¶
喚拽官車上陜州¶
當夫當匠子孫亡田地荒蕪户有糧昨日迤西蕃使過¶
盡驅婦女趕牛羊¶
　　　山路謔花¶
<pb:KR4e0096_WYG_006-13b>¶
枝頭地上摠猩紅㡬樹繁開㡬樹空顔色一般榮悴異¶
誰將此意問東風¶
　　　花答¶
多謝天公著意栽不教粧㸃艶亭臺無人剪折無人賞¶
贏得年年自在開¶
　　　題怪石牡丹孔雀圖¶
不上屏風不用憐鈿毫金縷爛相鮮雙瞳贏得無人射¶
翹立花妃石丈前¶
<pb:KR4e0096_WYG_006-14a>¶
　　　山中見牡丹¶
不嫌惡雨并乖風且共山花作伴紅縱在五侯池館裏¶
可能春去不成空¶
　　　重唁山中牡丹¶
不煩澆灌不煩栽長過清明穀雨開為問洛陽豪貴客¶
㡬家還有舊亭臺¶
　　　過張茅鎮見飢民¶
土洞深沈土坑欹田園枯旱廢耕犁一身餒困渾無力¶
<pb:KR4e0096_WYG_006-14b>¶
猶上高梯剥樹皮¶
　　　宜陽山中¶
緑隂重疊鳥間關野棗花香宿雨殘天遣浮雲都捲盡¶
教人一路看青山¶
　　　嵩陽道中¶
度盡青山㡬百重垂蘿翳日鳥啼風不嫌幽獨無人伴¶
長在花香樹色中¶
　　　四月八日寓陜州僧舎¶
<pb:KR4e0096_WYG_006-15a>¶
白楊新葉嫩蕭蕭野寺春歸更寂寥曉殿敲鐘僧俗佛¶
鶻崙柏子滿爐燒¶
　　　小滿日口號¶
久晴泥路足風沙杏子生仁楝謝花長是江南逢此日¶
滿林煙雨熟枇杷¶
　　　宿襟山寺¶
竹樹隂隂覆化城白蓮池水照人清明朝又向紅塵去¶
辜負垂楊百囀鶯¶
<pb:KR4e0096_WYG_006-15b>¶
　　　嵩縣過端午¶
老大偏多故里心一逢佳節一沾襟誰知此日菖蒲酒¶
又在山城獨自斟¶
　　　題老馬圖¶
生來骨相本拳竒無復騰驤似昔時太僕憐才如見惜¶
只教閑放莫教騎¶
　　　光州公館夜宿¶
病身堪嘆復堪憐一盞寒燈照客眠雨滴芭蕉風撼竹¶
<pb:KR4e0096_WYG_006-16a>¶
蕭蕭瑟瑟破忩前¶
　　　題風柳喜鵲圖贈人二首¶
春光淡蕩景遲遲特地飛來噪柳枝應是高門多喜事¶
殷勤先報主人知¶
宿雨朝來乍放晴游絲裊處暖風輕緑楊深院人初起¶
笑聴喳喳第一聲¶
　　　梨花錦鳩圖二首¶
參差雪蕋漸開齊山鳥梳翎自在棲絶似江南春二月¶
<pb:KR4e0096_WYG_006-16b>¶
杏花踈雨一雙啼¶
能言鸚鵡閉金籠爭似鉤輈野樹中贏得人嫌生性拙¶
梨雲影裏立東風¶
　　　秋塘鶺鴒圖二首¶
斜日輕煙水渺茫鶺鴒相對立蓮房吳儂只愛吳中好¶
彭越蝤蛑使斗量¶
波漂菰米滿滄洲菱葉蕭踈藕葉秋日暮採蓮人散後¶
雍渠飛下水悠悠¶
<pb:KR4e0096_WYG_006-17a>¶
　　　梔子畫眉圖二首¶
薝蔔初開雪亞枝枝頭好鳥立成痴少年京兆風流處¶
似汝花間對語時¶
昔年曾伴董嬌嬈長把春山笑倩描今日梁園空見畫¶
鳥啼花落鬢蕭蕭¶
　　　桃花鸂𪄠圖二首¶
南湖二月雨晴天兩兩相隨錦翼鮮記得曾於何處見¶
桃花浪裏釣船邉¶
<pb:KR4e0096_WYG_006-17b>¶
杜若靡蕪緑滿洲東風春水拍天流雙禽不受人拘束¶
宿食飛鳴得自由¶
　　　紫薇堂獨坐二首¶
游絲落絮墜空堦黄鳥交交在緑槐獨對薇花清坐久¶
衙前初換午時牌¶
兩行官樹晝隂濃吏散長廊退食鐘忽見飛來楊柳絮¶
始知春色八分空¶
　　　秋雨夜聞鄉中近事殊可感¶
<pb:KR4e0096_WYG_006-18a>¶
得失無心總不驚秋來偏動故鄉情尋常忩外梧桐雨¶
不似今宵不耐聴¶
　　　盧翁挽詩二首¶
老向夷門受一㕓閒身自在水雲邉大梁城裏人無數¶
若箇如翁八十年¶
名利無心任鬢皤天留兩眼閲人多懸知地下應含笑¶
得見兒登進士科¶
　　　宣徳堂前種桃二株戯作¶
<pb:KR4e0096_WYG_006-18b>¶
緋桃兩樹逺移來親向堦前著意栽自是不如棠蔽芾¶
謾留春色艶亭臺¶
　　　謝惠牡丹¶
不將華屋薦金盤鈿合盛來露未乾麗色穠香都負却¶
空齋鎮日寂寥看¶
　　　客夜聞雨¶
蕭蕭颯颯五更頭滴碎寒聲落瓦溝縱是客懐寛似海¶
也應難著許多愁¶
<pb:KR4e0096_WYG_006-19a>¶
　　　鄉人至夜話¶
形容不識識鄉音挑盡寒燈到夜深故舊憑君休更説¶
老懐容易便沾襟¶
　　　憶故園山荘¶
病身長是戀家鄉短髪那堪著六梁只憶山荘松樹下¶
鳥啼清晝午隂涼¶
　　　題竹¶
兩竿蕭灑墨淋漓師法東淮顧定之却憶紫薇堂後坐¶
<pb:KR4e0096_WYG_006-19b>¶
翠隂搖曳午晴時¶
解籜新梢緑未全一枝斜出更娟娟錢塘太史春風筆¶
移得瀟湘到几前¶
　　　題蘭¶
垂垂一簇石崖旁雅韻幽姿冠楚芳天不遣生平地上¶
可憐分付許多香¶
隂崖石髄養根芽半吐全開總是花謾有國香誰見採¶
美人迢逓在天涯¶
<pb:KR4e0096_WYG_006-20a>¶
沅湘三月雨嘈嘈長得新苗尺許高惟有江潭憔悴叟¶
行吟收拾入離騷¶
懶共江籬杜若榮聊依蘚石寄幽情試觀種在堦庭者¶
未必天然似此清¶
寂寞孤藂棘石邉自榮自悴自清妍空山零落知多少¶
垂老㸔圖一慨然¶
湘女祠前半夕暉採芳紉佩志空違年年緑遍東風裏¶
腸斷王孫去不歸¶
<pb:KR4e0096_WYG_006-20b>¶
　　　題牡丹¶
清平新調緩聲歌醉眼懵騰㸔錦窠今日江南林下見¶
滿頭白髪淚流多¶
海霞紅吐散天香艶態嬌恣壓衆芳嵗嵗殷勤分百朶¶
東風回首斷人腸¶
玉盤盂帶露華輕别是風流一様清可惜種花人已去¶
觀圖惆悵不勝情¶
平生同有愛花心每到開時輒共吟垂老凄凉空見畫¶
<pb:KR4e0096_WYG_006-21a>¶
人間何處覓知音¶
　　　濟寧夜泊¶
踈星斜月在扁舟寒鼔鼕鼕出郡樓最憶往年何處聽¶
長安門外五更頭¶
　　　獻陵挽歌¶
臨朝甫及半年餘恵化仁恩遍九區鑾輅仙遊驚太早¶
普天臣妾痛何如¶
宵衣纔見坐明堂忽報承雲返帝鄉父老白頭相對泣¶
<pb:KR4e0096_WYG_006-21b>¶
餘生垂死待成康¶
四海謳歌仰戴深驚聞厭代盡沾襟惟餘蜂螘偏愁苦¶
無路攀髯痛不禁¶
萬姓空銜喪考哀宫車不見六龍回金河河水都成血¶
盡是臣民淚灑來¶
去國多年别九重草茅名姓簡宸衷此生何處瞻天表¶
惟有清宵夢寐中¶
天語褒嘉百辟聞升沈回首一時分憐才誤到芻蕘質¶
<pb:KR4e0096_WYG_006-22a>¶
萬死難酬不世恩¶
宵旰憂勤日萬㡬豈知猶不忘寒微恩榮尚在鑾輿逺¶
忍抱遺弓淚滿衣¶
　　　别周布政¶
兩歳勤勞曉夕同忍將别淚灑東風伏波門外還珠洞¶
載酒登臨盡屬公¶
　¶
　¶
<pb:KR4e0096_WYG_006-22b>¶
　¶
　¶
　¶
　¶
　¶
　¶
　¶
　運甓漫稿巻六¶
